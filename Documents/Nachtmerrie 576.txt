Nachtmerrie #576: de enquête

Men wil je niet meer horen
Men wil je niet meer spreken
Ik heb hier de enquêtes
En het is zo gebleken
Dat men je niet kan luchten
En men je niet wil zien
Je score is bedroevend laag
Nog lager dan voorzien
Uit ons panel blijkt zoal
Dat men een hekel aan je heeft
We kunnen niet negeren
Welke score men je geeft
Daarom ben je per direct
Verbannen voor het leven
We hadden je nog graag
Een tweede kans gegeven
Maar het zijn de enquêtes
Die bij ons leidend zijn
Als de mensen je niet willen
Is dat onze harde lijn 