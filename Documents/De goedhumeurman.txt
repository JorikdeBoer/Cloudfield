De goedhumeurman 

Opeens was hij daar
De goedhumeurman
Hij zag de zon schijnen
En zei er meteen wat van
'Wat is het toch mooi weer
Daar gaan we van genieten' 
Ik dacht dat is het weer
Het zal morgen wel weer gieten

'We mogen in de handen wrijven' 
Zo zei hij opgewekt
'Het blijft nog heel lang mooi' 
Zo had hij zelf ontdekt
'Wat een heerlijke dagen
En dat in deze tijd' 
Vast de opwarming van de aarde
Dacht ik tot mijn grote spijt

Tenslotte zei hij met een lach
Dat dit seizoen zo mooi kan zijn
En hij verdween weer uit mijn leven
Dat vond ik dan wel weer fijn
De wereld was nog steeds
Rampspoed, ellende en gezeur
Maar je kan zeggen wat je wil
Er was niets mis met zijn humeur 