Kapitein Catastrofe 

Het kwaad is al geschied
De geest is uit de fles
Gelukkig ben je hier
Bij het juiste adres

Ik ben de deskundige
De expert, de connaisseur 
Elke zwarte bladzijde
Geeft het leven extra kleur

Ik ben een ware kenner 
Elke beproeving bestudeerd
Een echte pech professor
Tot op heden ongedeerd

De meest moeilijke misere
Brengt mij niet van de kaart 
Door jarenlang ervaring
Geen ramp bleef mij bespaard

Al sinds mijn jonge jeugd
Slaat het noodlot toe
De vraag is niet wanneer 
De vraag is alleen hoe

Ik sta niet meer te kijken
Van middelgroot malheur
Van eeuwige ellende
Krijg ik geen slecht humeur

Een wereldwijde crisis
Die zijn weerga niet kent
Kan de beste overkomen
Zie het als 'n experiment 

Tragische tegenspoed 
Het houdt je van de straat
Je kan het niet ontlopen
Het vind jou vroeg of laat 

Met al die oefening
Wordt een ramp al snel routine
Ik zie het als een roeping
Oog voor het onvoorziene 

Daarom mijn alias
Dat ik met trots mag dragen 
Kapitein Catastrofe
Nog altijd onverslagen
