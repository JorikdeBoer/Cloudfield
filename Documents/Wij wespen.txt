
Wij wespen

We zitten hier knus in een druk wespennest
Samen gebouwd in dit vreedzaam gewest
Totdat wij natuurlijk aan kwamen zoemen
Om dit land onder onze naam te hernoemen 

Nu is het met ons een drukte van belang 
En houden we menig mug en vlieg in bedwang
In eer en triomf van onze koningin 
Die zorgt na de winter voor een nieuw begin

Ze bouwt dan opnieuw een groots gouden nest
Tenslotte doen wij ons uiterste best
Om het volgende koninklijk bloed groot te brengen 
En ons met ons gif in de strijd te vermengen

Ter meerdere glorie van onze vorstin
Voor elke dar de ideale vriendin
Leve onze kolonie en ons koninkrijk 
Al kiest men volgend jaar weer een andere eik

